Universal Declaration of Human Rights

I ka la 10 o Dekemapa, M.H. 1948, ua ho’oholo a kaukala ka ‘Aha ‘Olelo o Na Aupuni Hui Pu ‘Ia i ka Ho’ike No Na Pono Kanaka O Ke Ao Nei, ka palapala holo’oko’a ho’i e ho’ike ‘ia ana ma na ‘ao’ao ma lalo iho nei. Ma muli o keia hana kuikawa, ua kuahaua ka ‘Aha ‘Olelo i na Lala e ho’olaha i ka ‘olelo o ka Ho’ike “e ho’olaha, ho’ike’ike, kukala leo, a e kako’o ‘ia aku ma na kula a me na wahi ho’ona’auao ‘e a’e, me ka ho’okae ‘ole aku i ke kulana politika o na aupuni a me na panala’au.”
OLELO MUA

‘Oiai, ‘o ka ho’omaopop ‘ana i ka hanohano, a me na pono kivila i kau like ma luna o na pua apau loa o ka ‘ohana kanaka ke kumu kahua o ke ku’oko’a, ke kaulike, a me ka maluhia o ka honua, a

‘Oiai, ‘o ka hehiku a me ka ho’owahawaha i ka pono kivila o ke kanaka ke kumu o ka hana loko’ino, ka mea ho’i i pi’i ai ka inaina o ka luna’ikehala o kanaka, a ua kukala ‘ia ho’i ka wehena o ke ao e noo ia na maka ‘ainana apau me ke ku’oko’a o ka olelo a me ka mana’o, me ka maka’u ‘ole, a

‘Oiai, he mea nui ka ho’opakele ‘ana o ke kanawai i na pono kivila o kanaka, ina ho pono no e ‘imi i ke ala o ke kipi ‘ana i ka haina a me ka ho’oluhi hewa wale, a

‘Oiai, he mea nui ka ho’oko ‘ana i ka pili aloha ma waena o na aupuni, a

‘Oiai, ua ho’oia ka po’e o Na Aupuni Hui Pu la ma o ka Palapala Ho’ohui la, i ka hilina’i i ke kumu kahua o na pono kivila o kanaka, i ka hanohano a me ka waiwai o kanaka, a me ke kau like ‘ana o na pono kivila ma luna o ke kane a me ka wahine, a i ho’oholo ho’i e alu like i ka ho’opi’i ‘ana i ke kulana o ka nohona kanaka o ke ao noa a,

‘Oiai, ua ho’ohiki Na Aupuni Lala i ka lakou ‘olelo e ho’oko, ma ke alu like ‘ana me Na Aupuni Hui Pu ‘Ia, ka paipai ‘ana i ke ao kanaka e mahalo i ke kumu kahua pa’a o na pono kivila kanaka,

‘Oiai, ‘o ka ho’omaopopo like ‘ana i keia mau pono kivila ka mea nui e ko ai keia ‘olelo ho’ohiki,

No laila, ke KUAHAUA nei KA ‘AHA ‘OLELO, ‘o ka HO’IKE I NA PONO KIVILA O KE AO NEI ka pae ho’ohalikelike, kahi e pi’i like ai na lahui a me na aupuni apau loa, i ku kela kanaka, keia kanaka, a me kela hui, keia hui, me ka ho’omaopopo mau i keia Ho’ike, ma o ka ho’ona’auao ‘ana, i ho’ihi’ihi ‘ia na pono kivila ma ke ala e holumua ai ke aupuni, a i waena ho’i o na aupuni, a pa’a pono ka ‘ike a i ho’oko ‘ia ho’i e na Aupuni Lala a me ka po’e o na panala’au e noho ana i ka malu o lakou.
Pauku 1

Hanau ku’oko’a ‘ia na kanaka apau loa, a ua kau like ka hanohano a me na pono kivila ma luna o kakou pakahi. Ua ku’u mai ka no’ono’o pono a me ka ‘ike pono ma luna o kakou, no laila, e aloha kakou kekahi i kekahi.
Pauku 2

Ua noa i na kanaka apau loa na pono kivila i helu ‘ia ma keia Ho’ike, me ka ho’okae ‘ole i ka lahui, i ka wai ho’olu’u o ka ‘ili, i ke kane a i ‘ole ka wahine ka ‘olelo, ka ho’omana, ka mana’o politika a me na mana’o ‘e a’e, ka ‘aina a pilina paha i hanau ‘ia ai, ka waiwai, ke kulana hanauna a me na kulana ‘e a’e. Eia ho’i, ‘a’ole e ho’okae ‘ia ke kanaka ma muli o ke kulana politika a me ke kuleana kuloko a kuwaho ho’i o kona aupuni nona mai ‘o ia, ina paha he aupuni ku’oko’a he ‘aina noho kahu ‘ia, a i ‘ole ho’i he ‘aina i kaupalena ‘ia kona ku’oko’a ‘ana.
Pauku 3

Ua noa i na kanaka apau ke ola, ka mohalu, a me ka maluhia.
Pauku 4

‘A’ole e noho kaua kaupa’a ke kanaka; ua papa ‘ia ka noho kaua kuapa’a, a me ka ho’okuapa’a ‘ana ma na ‘ano apau loa.
Pauku 5

‘A’ole e ho’omainoino ‘ia ke kanaka, ‘a’ole ho’i e ho’opa’i ‘ino ‘ia ke kanaka i ku like ‘ole i ke kulana kanaka.
Pauku 6

E ‘ike ‘ia na kanaka ma na wahi apau, he kanaka i ka malu o ke kanawai.
Pauku 7

Ua kau like ke kanawai ma luna o na kanaka apau, a e palekana ‘ia e ke kanawai me ka ho’okae ‘ole. Ua palekana ‘ia na kanaka i ka ho’okae ‘ole ‘ia, i papa ‘ia e keia Ho’ike, a ua palekana ‘ia ho’i i ka mea e ho’eu’eu ana i ka ho’okae.
Pauku 8

Ua noa i na kanaka apau ka ho’oponopono ‘ia ‘ana e ka ‘aha lunakanawai makaukau o ke aupuni, o na hana a ‘a’e ana i kona pono kivila i ho’ike ‘ia ma ke kumukanawai.
Pauku 9

‘A’ole e hopu, ho’opa’ahao, a ho’okuewa wale ‘ia ke kanaka me ke kumu ‘ole.
Pauku 10

Ua noa i na kanaka apau e ho’okolokolo pono ‘ia i mua o ka lehulehu e ka ‘aha lunakanawai ku’oko’a a kaulike ho’i, no ka ho’oholo ‘ana i ka pono kivila a me ke kuleana, a me na mea i ho’opi’i ‘ia ia ia.
Pauku 11

    Ua noa i na kanaka apau i ho’opa’i ‘ia no ke kalaima, ka no’ono’o ‘ana i kona hewa ‘ole, a ho’oia pono ‘ia kona ‘a’e i ke kanawai, ma ka ho’okolokolo ‘ana i mua o ka lehulehu, a i malama ‘ia ho’i na mea apau e pono ai kona ‘ao’ao kuplae.
    ‘A’ole e ho’opa’i kalaima ‘ia ke kanaka i helu ‘ole ‘ia kana hana he kalaima ma ke kanawai aupuni a i ‘ole ma ke kanawai ma waena o na aupuni i ka wa i hana ‘ia ai. ‘A’ole ho’i e ho’oi ‘ia aku ka ho’opa’i ma luna o ka ho’opa’i e ku ana i ka wa i hana ‘ia ai ke kalaima.

Pauku 12

‘A ‘ole e ‘ake’ake’a kumu ‘ole ‘ia na mea pilikino, ka ‘ohana, ka home, a me ka ho’olaha ‘ike o ke kanaka, ‘a’ole ho’i e ho’ahewa wale ‘ia kona hanohano a me kona kulana. Ua noa i na kanaka apau ka palekana o ke kanawai i ke ‘ake’ake’a a me ka ho’ahewa wale ‘ia.
Pauku 13

    Ua noa i na kanaka apau ka pono kivila o ka hele a noho ‘ana ma loko o ka palena o ke aupuni.
    Ua noa i na kanaka apau ka ha’alele ‘ana i kela aupuni, keia aupuni, a me kona aupuni iho, a ua noa ka ho’i ‘ana i kona aupuni.

Pauku 14

    Ua noa i na kanaka apau ka ‘imi ‘ana i na aupuni pu’uhonua, kahi e noho maluhia ai.
    E ’au’a ‘ia keia pono kivila o ke kanaka i ho’opa’i ‘ia no ka hewa i pili ‘ole i ka politika, a me ka hewa i ku’e ‘e i ka pahuhopu a me na loina o Na Aupuni Hui Pu ‘Ia.

Pauku 15

    Ua noa i na kanaka apau ka noho ‘ana maka’ainana o ke aupuni.
    ‘A’ole e ‘au’a wale ‘ia ka noho ‘ana maka’ainana o ke kanaka, a ‘a’ole ho’i e ‘au’a ‘ia ka noho ‘ana he maka’ainana o kekahi aupuni ‘e aku.

Pauku 16

    Ua noa i na kane a me na wahine i lawa ai na makahiki, ka male ‘ana a me ka ho’okumu ‘ana i ‘ohana, me ke kaupalena ‘ole ‘ia ma muli o ko laua lahui, ke aupuni, a i ‘ole ko laua ho’omana. Ua kau like na pono kivila male i ka noho male ‘ana, a me ka wa e pau ai ka noho male ‘ana.
    E male na kanaka wale no i koho la’ela’e e noho male.
    ‘O ka ‘ohana ke kumu pa’a o ke kaiaulu kanaka, a ua noa i ka ‘ohana ka palekana o ke kaiaulu a me ke aupuni.

Pauku 17

    Ua noa i na kanaka apau ka ‘ona ho’okahi ‘ana i ka waiwai, a me ka ‘ona pu ‘ana ho’i me na kanaka ‘e a’e.
    ‘A ‘ole e ‘au’a kumu ‘ole ‘ia ka waiwai lewa a waiwai pa’a paha o ke kanaka.

Pauku 18

Ua noa i na kanaka apau ke ku’oko’a o ka mana’o, ka luna’ikehala, a me ka ho’omana; ua noa no ho’i ka ho’ololi ‘ana i kona ho’omana a i ‘ole kona mana’o, a ua noa ho’i i ke kanaka ho’okahi, a i ‘ole na kanaka he nui ka ho’ike ‘ana i ka paulele i ka ho’omana, i mua o ka lehulehu a i ‘ole ma kahi ka’awale, ma o ke a’o a me ka haipule ‘ana i kona akua.
Pauku 19

Ua noa i na kanaka apau ke ku’oko’a o ka mana’o a me ka ho’ike ‘ana i ka mana’o; ‘a’ole ho’i e ho’opilikia ‘ia, a ua noa ho’i ka ‘imi, ka loa’a, a me ka ho’olaha ‘ana aku i ka ‘ike ma na ‘ano apau, a i ‘o aku ho’i o na palena ‘aina apau.
Pauku 20

    Ua noa i na kanaka apau ka hui maluhia ‘ana me na kanaka ‘e a’e.
    ‘A’ole e koi ‘ia ke kanaka e komo i ka hui.

Pauku 21

    Ua noa i na kanaka apau ke komo ‘ana i ka hana a kona aupuni ma ona la, a i ‘ole ma o ka ‘elele i koho la’ela’e ‘ia.
    Ua noa i na kanaka apau ke kokua o ke aupuni i ho’okumu ‘ia no na maka’ainana.
    ‘O ke kauoha a ka lehulehu ke kumu o ka mana aupuni; e kauoha ‘ia ka ‘i’ini o ka lehulehu ma o ke koho paloka ‘ana i malama maoli ‘ia i kela wa, keia wa; ua noa i na kanaka apau loa ke koho malu ‘ana i ‘ole ma ke ka’ina hana i kulike a ku’oko’a.

Pauku 22

Ua noa i na kanaka apau, na lala ho’i o ke kaiaulu, ka pono o ka lawelawe malama ola i ho’oko ‘ia ai ho’i, ma ke kako’o ‘ana o ke aupuni, a me ke kako’o ‘ana o na aupuni ‘e a’e, a i kulike me ka waiwai o ke aupuni, a me na pono a me na loina pa’a mau o ke kaiaulu, no ka hanohano o ke kanaka a me kona ulu la’ela’e ‘ana.
Pauku 23

    Ua noa i na kanaka apau ka pono kivila o ka hana, ke ‘ano kupono o ka hana, a me ka palekana i ka nele i ka hana ‘ole.
    Ua noa i na kanaka apau, me ka ho’okae ‘ole, ka uku ho’okahi i kulike i ka hana ho’okahi.
    Ua noa i na kanaka hana apau ka uku kaulike e pono ai ka noho ‘ana ona a me kona ‘ohana i ku i ka hanohano kanaka, a ina he pono, e kupale ‘ia e ka lawelawe kaiaulu.
    Ua noa i na kanaka apau ka ho’okumu a me ke komo ‘ana i na uniona kalepa i palekana ai kona pono.

Pauku 24

Ua noa i na kanaka apau ka ho’omaha a me ka luana ‘ana, a me na hola hana i kaupalena pono ‘ia, a e uku ‘ia o ia no kekahi mau la nui o ka makahiki.
Pauku 25

    Ua noa i na kanaka apau ke kulana nohona e pono ai ke ola ona a me kona ‘ohana, ‘o ia ho’i, ‘o ka mea ‘ai, ka lole, ka hale, ka lawelawe olakino, a me na lawelawe kaiaulu e pono ai, a e malama ‘ia ho’i i ka wa po’ino o ka nele i ka hana ‘ole ka ma’i, ke kina, ka nohona kane make o na wahine, ka wa ‘elemakule, a me na po’ino ‘e a’e e kau mai ana i hiki ‘ole ke ‘alo a’e.
    Ua noa i ka noho ‘ana makuahine a me ka noho ‘ana kamali’i ke kokua kuikawa. E palekana ‘ia na keiki apau loa i hanau ‘ia mai e na makau male a male ‘ole paha.

Pauku 26

    Ua noa i na kanaka apau ka ho’ona’auao ‘ana. E manuahi ka ho’ona’auao ‘ana, ma ka li’ili’i loa, ma ke kula ha’aha’a a me na paepae kahua o ka ho’ona’auao. He koina pa’a ka ho’ona’auao ‘ana ma ke kula ha’aha’a. E noa ka ho’ona’auao ‘ana i na oihana loea like ‘ole, a e noa no ho’i ke kulanui i na kanaka apau i makaukau.
    E kalele ka ho’ona’auao ‘ana i ka ulu kupono ‘ana o ke kanaka, a me ka ho’oikaika ‘ana i ka mahalo i ka pono kivila apau o kanaka. E paipai ‘ia ka ho’omaopopo le’a, ke ahonui, a me ka pili aloha i waena o na aupuni, na hui pili koko a me na hui ho’omana, a e ho’oholumua i ka hana o Na Aupuni Hui Pu ‘Ia no ka malama ‘ana i ka maluhia.
    Ua noa i na makua ke koho mua ‘ana i ke ‘ano o ka ho’ona’auao ‘ana i ka laua mau keiki.

Pauku 27

    Ua noa i na kanaka apau ke komo ‘ana i ka nohona ku’una o ke kaiaulu, ka luana ‘ana i na mea no’eau, a me ke ka’ana like ‘ana i ka loa’a mai o ka holumua ‘epekema.
    Ua noa i na kanaka apau ka palekana ‘ana i na pono e loa’a mai ana mai ka hana ‘epekema, ka palapala, a i ‘ole ka mea no’eau ana i haku ai.

Pauku 28

Ua noa i na kanaka apau ka nohona i ho’onohonoho ‘ia ma kona aupuni a me na aupuni apau, kahi e ko ai na pono i helu ‘ia ma keia Ho’ike.
Pauku 29

    He kuleana ko na kanaka apau i kona kaiaulu, kahi e ulu ai ke kanaka me ke ku’oko’a.
    I ka ho’oko ‘ana i na pono kivila, e ‘ae na kanaka apau i na palena wale no i ho’okau ‘ia e ke kanawai no ka malama ‘ana i ka ho’omaopopo pono a me ka mahalo aku i na pono kivila o ha’i, i ku i ka pono a me ka maluhia o ke aupuni o ka lehulehu.
    ‘A‘ole loa e lilo keia mau pono kivila i mea e ku’e’e ana i ka pahuhopu a me na loina o Na Aupuni Hui Pu ‘Ia.

Pauku 30

‘A’ole loa e kuhikuhi ‘ia na mea o keia Ho’ike he mau mea kokua i ke Aupuni, ka hui, a i ‘ole ke kanaka, ma ke komo ‘ana a i ‘ole ma ka ho’oko ‘ana i ka hana nona ka mana’o e luku wale i na pono kivila i helu ‘ia mai ma luna a’e nei.